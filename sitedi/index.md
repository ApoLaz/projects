# Κατασκευή ιστοσελίδας για το τμήμα Πληροφορικής
Στην εργασία αυτή θα δημιουργήσουμε συνεργατικά ένα νέο ιστότοπο για το τμήμα Πληροφορικής. Για τον σκοπό αυτό θα πρέπει να δημιουργήσετε ένα αντίγραφο του [αποθετηρίου](https://github.com/ioniodi/site1) και να ακολουθήσετε τα βήματα που αντιστοιχούν στα παραδοτέα αυτής της εργασίας. Συνολικά, θα πρέπει να φτιαχτούν 20 σελίδες σε δύο γλώσσες (Ελληνική, Αγγλική). 

## Βαθμολόγηση
Οι 10 σελίδες είναι η βάση (5) και οι 18 σελίδες είναι το 7, ενώ για τους βαθμούς 8-10 θα πρέπει επιπλέον να δημιουργηθεί σελίδα μορφοποίησης (_layouts) και μια κεντρική σελίδα (index), η οποία να είναι δυναμική σύνθεση των επιμέρους σελίδων και να περιέχει ανακοινώσεις (_posts). Φυσικά, εκτός από την ποσότητα της συνεισφοράς, θα βαθμολογηθεί κυρίως η διαδικασία συνεισφοράς καθώς και η ποιότητα του περιεχομένου και των μεταδεδομένων. Για παράδειγμα, μια εργασία που έχει στείλει 20 σελίδες, αλλά έχουν όλες λάθη στο περιεχόμενο θα βαθμολογηθεί με άριστα το πέντε αρκεί να έχει ακολουθήσει την διαδικασία συνεισφοράς σε ένα συνεργατικό έργο λογισμικού που περιγράφεται παρακάτω:

## Διαδικασία
Για κάθε σελίδα ή αλλαγή που κάνετε θα πρέπει πρώτα να δημιουργείτε ένα νέο κλαδί και μετά να κάνετε ένα αίτημα ενσωμάτωσης το οποίο συνοδεύεται από περιγραφικό τίτλο και σχόλιο με το ΑΜ σας. Για παράδειγμα, αν θέλετε να στείλετε δύο νέα ή αλλαγμένα αρχεία θα πρέπει να δημιουργήσετε ένα κλαδί για κάθε ένα, γιατί μπορεί να θέλουμε να κάνουμε δεκτό μόνο το ένα από τα δύο, π.χ., γιατί το ένα μπορεί να έχει κάποιο λάθος το οποίο δημιουργεί πρόβλημα στο κεντρικό αποθετήριο. Ολα τα αιτήματα ενσωμάτωσης προς το κεντρικό αποθετήριο που απορίπτονται με αιτιολόγηση είναι ευθύνη σας να τα διορθώσετε και να τα στείλετε πάλι σωστά διαφορετικά η βαθμολόγηση για το αντίστοιχο αίτημα δεν θα είναι πλήρης ή θα είναι μηδενική ανάλογα με το λάθος που έχει γίνει. Για να μειώσουμε τα αιτήματα που απορίπτονται θα πρέπει να δοκιμάζετε πρώτα τις αλλαγές και προσθήκες που κάνετε στο τοπικό αντίγραφο σας, αφού πρώτα [ενεργοποιήσετε από τις ρυθμίσεις την δυνατότητα για github-pages](https://help.github.com/articles/configuring-a-publishing-source-for-github-pages/). Για να είναι πλήρες ένα παραδοτέο θα πρέπει εκτός από τα αιτήματα προς το κεντρικό αποθετήριο της εργασίας να υπάρχει και το αντίστοιχο αίτημα προς το αποθετήριο του μαθήματος. Η κάθε αναφορά παραδοτέου θα πρέπει να περιέχει λίστα με συνδέσμους στις σελίδες που φτιάξατε στο τοπικό σας αποθετήριο, το οποίο θα πρέπει να είναι διαθέσιμο και μέσω github-pages.

## Παραδοτέο 1 Δήλωση σελίδων που θα συμπληρωθούν
Δηλώστε τις σελίδες που θα προσθέσετε σε ένα νέο κλαδί (fork+branch+pull-request) ελέγχοντας πρώτα αν κάποιος άλλος έχει επιλέξει τις ίδιες σελίδες [κοιτάζοντας τα ανοικτά και κλειστά αιτήματα που ήδη έχουν γίνει](https://github.com/ioniodi/site1/pulls). Η δήλωση θα πρέπει να περιλαμβάνει τουλάχιστον: 4 μαθήματα, 2 μελη προσωπικού, και 2 ακόμη σελίδες της επιλογής σας (πχ εργαστηριο, ερευνητικο) για τα οποία θα πρέπει να δημιουργήσετε το αντίστοιχο αρχείο (π.χ., cscw.md για το αντίστοιχο μάθημα). Για την επιτυχή δήλωση θα πρέπει να γίνει αποδεκτό το αίτημα ενσωμάτωσης (pull request) που κάνατε διαφορετικά ή δήλωση δεν έχει γίνει. Για την επιλογή και ορθή δήλωση σελίδων θα πρέπει [να μελετήστε με προσοχή τα παραδείγματα που υπάρχουν ήδη στους φακέλους π.χ., προγράμματα](https://github.com/ioniodi/site1/blob/master/_projects/cult.md). Για την μεταφορά περιεχομένου από την [τωρινή ιστοσελίδα](http://di.ionio.gr), μπορείτε να διαλέξετε μόνο σελίδες που ανήκουν σε μια από τις κατηγορίες που εμφανίζονται στο [βασικό μενού της ιστοσελίδας](https://ioniodi.github.io/site1/gr/index/).

## Παραδοτέο 2: Μια ενδεικτική σελίδα για κάθε μια κατηγορία σελίδας
Αυτό το παραδοτέο περιλαμβάνει το περιεχόμενο των παραπάνω σελίδων. Το περιεχόμενο θα πρέπει να είναι και στις δύο γλώσσες. Για την μετάφραση στα Αγγλικά μπορείτε να χρησιμοποιήσετε την υπηρεσία google translate ή την υπάρχουσα μετάφραση που είναι ήδη διαθέσιμη στην τωρινή ιστοσελίδα, αλλά σε κάθε περίπτωση θα πρέπει να γίνει έλεγχος του αποτελέσματος στην ιστοσελίδα του αποθετηρίου σας (github-pages), πριν κάνετε αίτημα ενσωμάτωσης στο κεντρικό αποθετήριο. Επίσης, ιδιαίτερη έμφαση θα δώσουμε στις προτάσεις που θα κάνετε για τα προσχέδια στην κεντρική σελίδα (home), στις σελίδες μορφοποίησης (_layouts), και στις ανακοινώσεις (_posts), καθώς και στις βελτιστοποιήσεις (π.χ., _includes, _data, _config).

## Παραδοτέο 3: Ολες οι σελίδες ενημερωμένες
Ολες οι σελίδες θα πρέπει να βρίσκονται σε τελική μορφή και περιεχόμενο ώστε να γίνουν σχόλια βελτίωσης. Ιδιαίτερη έμφαση θα δώσουμε στην εμφάνιση των επιμέρους σελίδων και την πλοήγηση καθώς και στην οργάνωση της κεντρικής σελίδας. 

## Παραδοτέο 4: Τελικές σελίδες και κεντρική σελίδα
Τελική αναφορά στο αποθετήριο του μαθήματος και τελική ιστοσελίδα στο προσωπικό σας αποθετήριο.
